<p dir="rtl">رئیس پارک علم و فناوری آذربایجان غربی:</p>

<p dir="rtl">اقتصاد دانش بنیان تنها راهکار برون رفت از وضعیت فعلی اقتصاد کشور است</p>

<p dir="rtl">رئیس پارک علم و فناوری آذربایجان غربی گفت: اقتصاد دانش بنیان تنها راهکار برون رفت از وضعیت فعلی اقتصاد کشور است.</p>

<p dir="rtl">به گزارش روابط عمومی پارک علم وفناوری آذربایجان غربی کارگاه آشنایی با شرکت&zwnj;های دانش بنیان و نحوه تأسیس آن&zwnj;ها در محل دانشکده فنی و مهندسی خوی، با حضور اعضای هیئت علمی و با تدریس دکتر حسن حیدری رئیس پارک علم وفناوری آذربایجان غربی برگزار شد.</p>

<p dir="rtl">در این کارگاه قانون حمایت از شرکت های دانش بنیان، روش درخواست برای استفاده از حمایت های قانونی، گستره حمایت از شرکت های دانش بنیان، نحوه ثبت درخواست ثبت نام شرکت های دانش بنیان از طریق سامانه اینترنتی و روند ارزیابی این شرکت ها مطرح گردید.</p>

<p dir="rtl">همچنین در این کارگاه موضوعاتی مانند وضعیت کشور از لحاظ شاخص&zwnj;های مهم نوآوری، تولیدات علمی و فناوری و شاخص های کسب کار بررسی شد.</p>

<p dir="rtl">در ادامه این کارگاه نیز مفاهیم نوآوری و همچنین استارتاپ های برتر دنیا و ویژگی های هریک تشریح شد.</p>

<p dir="rtl">* اقتصاد دانش بنیان تنها راهکار نجات اقتصاد کشور است</p>

<p dir="rtl">رئیس پارک علم وفناوری آذربایجان غربی با اشاره به منویات مقام معظم رهبری در خصوص اقتصاد مقاومتی گفت: با توجه به سخنان و تأکیدات ایشان بهترین وتنهاترین راهکار برون رفت اقتصاد از وضعیت فعلی توجه به اقتصاد دانش بنیان می&zwnj;باشد؛ مقام معظم رهبری در سخنان خود تاکید کرده&zwnj;اند که اقتصاد مقاومتی یعنی آن اقتصادی که به یک ملت امکان و اجازه می&zwnj;دهد که حتی در شرایط فشار هم رشد و شکوفایی خودشان راداشته باشند.</p>

<p dir="rtl">ایشان در بخش دیگری از سخنان خود گسترش اقتصاد دانش بنیان را سودمند دانسته و فرموده&zwnj;اند که تکیه بر پیشرفت علمی و شرکت&zwnj;های دانش&zwnj;بنیان، قطعاً از فروش نفت و خام&zwnj;فروشی&zwnj;ها بسیار پرسودتر خواهد بود و یکی از موضوعات مهم در حرکت علمی کشور، تکمیل زنجیره علم و فناوری است.</p>

<p dir="rtl">حیدری عنوان کرد: زنجیره علم و فناوری از ایده و فکر شروع می&zwnj;شود و سپس به علم و فناوری می&zwnj;رسد و در نهایت به تولید و بازار منتهی می&zwnj;شود که در همین راستا پارک علم فنلوری آذربایجان غربی در سال ۹۶ اقدام به برنامه ریزی جهت اجرای ۱۰ رویداد شتاب کرده است.</p>

<p dir="rtl">وی افزود: مراکز رشد و پارک های علم و فناوری حلقه های واسط دانشگاه و صنعت هستند و لازم است دانشگاهیان با پارک علم و فناوری و مراکز رشد آشنا شوند.</p>

<p dir="rtl">* حمایت&zwnj;های پارک علم و فناوری از شرکت&zwnj;های دانش بنیان</p>

<p dir="rtl">رئیس پارک علم وفناوری آذربایجان غربی اظهار کرد: مخاطبان پارک علم و فناوری، مؤسسات، شرکت ها و مراکز خصوصی، عمومی یا دولت، &nbsp;واحدهای تحقیق و توسعه شرکت&zwnj;های دانش بنیان وابسته به دانشگاه&zwnj;ها و مؤسسات آموزشی عالی، واحدهای اجرایی یا مدیریتی شرکت&zwnj;های بزرگ دارای فعالیت&zwnj;های مهم علمی و فناوری هستند.</p>

<p dir="rtl">وی در ادامه به معرفی سایر مخاطبان پارک علم وفناوری پرداخت و تصریح کرد: شرکت&zwnj;های کوچک و متوسط که بر پایه فناوری پیشرفته شکل گرفته&zwnj;اند و شرکت&zwnj;های خدمات فنی و مشاوره&zwnj;ای از جمله واحدهای تحقیق و توسعه نهادهایی با اهداف رشد و گسترش علم، فناوری و نوآوری از دیگر مخاطبان پارک علم وفناوری هستند.</p>

<p dir="rtl">حیدری در ادامه حمایت&zwnj;های پارک علم و فناوری از شرکت&zwnj;های دانش بنیان را مطرح کرد و گفت: شرکت&zwnj;های دانش بنیان مستقر در پارک از مالیات عملکرد سالیانه به مدت ۱۵ سال معاف هستند و از زمان صدور مجوز استقرار در پارک این زمان برای آن&zwnj;ها محاسبه می&zwnj;شود همچنین این شرکت&zwnj;ها می&zwnj;توانند از امتیازاتی مانند معافیت مالیات حقوق کارکنان شاغل در شرکتهای فناور مستقر، معافیت از پرداخت هرگونه عوارض معمول کشور استفاده کنند.</p>

<p dir="rtl">وی تشریح کرد: استفاده از ظرفیت ترک تشریفات مناقصه پارک در انعقاد قراداد با سایر نهادهای دولتی، حمایت از ثبت اختراعات، ثبت علامات داخلی و خارجی&nbsp; و اخذ استانداردها و تاییدیه&zwnj;های ملی و بین المللی از دیگر حمایت&zwnj;های پارک علم و فناوری از شرکت&zwnj;های دانش بنیان است.</p>

<p dir="rtl">رئیس پارک علم وفناوری آذربایجان غربی در خصوص دسته سوم حمایت&zwnj;های پارک علم و فناوری توضیح داد: ارائه خدمات آموزشی از جمله نیازسنجی و برگزاری دوره های آموزشی عمومی و تخصصی، حمایت از انجام قراردادهای تحقیقاتی شرکت&zwnj;های مستقر با اشخاص حقیقی، حمایت از حضور در نمایشگاه های داخلی و خارجی و کمک به دریافت تسهیلات مالی و اعتباری بخش دیگر حمایت&zwnj;های پارک علم و فناوری از شرکت&zwnj;های دانش بنیان می&zwnj;باشد.</p>

<p dir="rtl">حیدری در بخش دیگری از سخنان خود به تشریح خدمات مراکز رشد نیز پرداخته و ابراز کرد: حمایت از شرکت&zwnj;های نوپا و تیم&zwnj;های کارآفرین متکی بر فناوری و کمک به آن&zwnj;ها در به ثمر رسانیدن سرمایه گذاری و خدماتی که در نهایت باعث رشد شرکت&zwnj;های نوپا می&zwnj;شود از وظایف مراکز رشد است.</p>

معاون علم و فناوری منطقه ویژه ربع رشیدی با اشاره به پتانسیل‌های علمی، تحقیقاتی و پژوهشی منطقه و ضرورت ارتباط بین فناوران و فعالین اقتصادی گفت: چهارمین نمایشگاه و جشنواره فناوری‌های نو و پیشرفته ربع رشیدی فرصتی مناسب برای ایجاد تعامل سازنده بین فناوران و فعالین اقتصادی می‌باشد و چشم انداز نهایی منطقه ویژه تولید ثروت و ارزش افزوده‌ای است که از طریق دانش صورت می‌گیرد.

به گزارش روابط عمومی پارک علم و فناوری آذربایجان غربی، سه شنبه 9 شهریور 95 جلسه توجیهی چهارمین نمایشگاه و جشنواره بین المللی فناوری‌های نو و پیشرفته ربع رشیدی تبریز با حضور دکتر رسولی؛ معاون علمی و فناوری منطقه ویژه ریع رشیدی و نمایندگانی از سازمان‌های دولتی و دانشگاه‌های استان توسط پارک علم و فناوری آذربایجان غربی برگزار شد.

رسولی با اشاره به اینکه مناطق ویژه فناوری از سال 84 مطرح شده‌اند و تاکنون 5 استان اصفهان، آذربایجان شرقی، یزد، بوشهر و خراسان رضوی مجوز تأسیس دریافت کرده‌اند، افزود: در حال حاضر منطقه ویژه علم و فناوری ربع رشیدی زیر نظر استانداری آذربایجان شرقی می‌باشد ولی قرار بر این است که در آینده به صورت شرکتی که حداقل 51 درصد سهام آن از بخش خصوصی و ما بقی از بخش دولتی تأمین می‌شود به فعالیت خود ادامه دهد.

وی با بیان اینکه شعار نمایشگاه تجاری سازی محصول فناوری می‌باشد تأکید کرد: در این نمایشگاه شبکه سازی متخصصان و یافتن ایده‌های نو آورانه‌ای که منجر به ایجاد کسب و کار می‌شوند صورت می‌گیرد تا بتوانیم توانایی‌های پژوهشی و فناوری را شناسایی کرده و فضای کسب و کار مناسب برای نخبگان علم و فناوری عرضه کنیم.

معاون علم و فناوری منطقه ویژه ربع رشیدی ادامه داد: این نمایشگاه به تأسی از رهنمودهای مقام معظم رهبری در ابلاغ سیاست‌های کلی اقتصاد مقاومتی و در راستای اهداف عالی دولت تدبیر و امید، با رویکرد جدیدی نسبت به دوره‌های قبل برگزار خواهد شد.

رسولی با اشاره به اقدامات و برنامه‌های اجرا شده در منطقه ویژه علم و فناوری ربع رشیدی اظهار کرد: نمایشگاه در 3 سطح ایده و تحقیق، توسعه و تجاری سازی فناوری و توسعه بازاریابی برگزار می‌شود که امسال بر توسعه و تجاری سازی فناوری تأکید بیشتری داریم.

وی افزود: ما در این نمایشگاه برای آن دسته از شرکت‌های دانش بنیانی که محصول خود را به مرحله فروش رسانده‌اند تمهیداتی در نظر گرفته‌ایم و تلاش می‌کنیم تا تورهای سرمایه‌گذاری و شرکت‌های خارجی بیشتری در این نمایشگاه شرکت کنند.علاوه بر در نظر داریم شرکت‌های دانش بنیان بتوانند از خدمات لیزینگ جهت فروش محصولات خود در این نمایشگاه بهره ببرند.

وی تصریح کرد: چهارمین نمایشگاه و جشنواره بین المللی فناوری‌های نو و پیشرفته ربع رشیدی 3 محور اصلی هم پیوندی، بهبود فضای کسب  و کار و اقتصاد دانش بنیان را تعریف می‌کند.

معاون علم وفناوری منطقه ویژه ربع رشیدی با بیان اینکه آمار شرکت‌های دانش بنیان در منطقه پایین است و اکثر آن‌ها نو پا هستند، گفت: انتظار داریم نمایشگاه و جشنواره بین المللی فناوری‌های نو و پیشرفته ربع رشیدی بتواند در راستای رشد  و ارتقاء شرکت‌های دانش بنیان و حضور مؤثر آن‌ها در صحنه‌های فناوری کشور نقش بسزایی داشته باشد.

وی خاطر نشان کرد: شناخت توانمندی‌های علمی، فناوری و معرفی طرح‌ها، ایده‌ها، فناوری‌های برتر و همچنین ایجاد بستر مناسب برای تجاری‌سازی و تکمیل چرخه علم تا ثروت و نیز برقراری ارتباط بین مراکز علمی و بخش‌های مختلف اقتصادی و افزایش صادرات محصولات دانش بنیان از اهداف اصلی این نمایشگاه و جشنواره می‌باشد.

رسولی با بیان مزایای شرکت در نمایشگاه ربع رشیدی به تشریح فرآیند ثبت نام طرح‌ها پرداخت و یاد آور شد: فضای اختصاص یافته به صورت رایگان است و مهمانسرا برای اسکان در طول دوره نمایشگاه در نظر گرفته شده است همچنین به برگزیدگان نمایشگاه نیز جوایز ارزشمندی اختصاص خواهد یافت.

وی با اشاره به تاریخچه منطقه ویژه علم و فناوری ربع رشیدی در خصوص نام‌گذاری این منطقه اظهار کرد: ربع رشیدی به عنوان قدیمی‌ترین شهرک دانشگاهی ایران و قطب علوم و فنون اسلامی و انسانی در قرون وسطی و به عنوان الگویی بی نظیر از نظام مدیریتی در همه ابعاد اسلامی و انسانی شناخته شده است. به منظور احیاء و حفظ میراث علمی و فرهنگی کشور و همچنین شناسایی و بهر‌ه‌گیری از الگوهای موفق اسلامی و علمی در ادوار تاریخی و همچنین تداوم فعالیت‌های علمی تحقیقاتی نام منطقه ویژه علم و فناوری آذربایجان شرقی، ربع رشیدی نام گذاری شده است.

<br><img src= http://wastp.ir/wp-content/uploads/IMG_1035.jpg ><img src= http://wastp.ir/wp-content/uploads/IMG_1024-1.jpg ><img src= http://wastp.ir/wp-content/uploads/IMG_1018.jpg ><img src= http://wastp.ir/wp-content/uploads/IMG_1020.jpg ><img src= http://wastp.ir/wp-content/uploads/IMG_1027.jpg ><img src= http://wastp.ir/wp-content/uploads/IMG_1030.jpg >
<strong>دکتر حسن حیدری رئیس پارک علم و فناوری آذربایجان غربی و دبیر نمایشگاه دستاوردهای پژوهش و فناوری، در مراسم تجلیل از پژوهشگران برتر استان آذربایجان غربی گفت: مأموریت پارک علم و فناوری استان بستر سازی برای تولید ثروت از طریق دانش و فناوری و سوق دادن اقتصاد استان به سمت اقتصاد دانش محور است.</strong>

<strong>به گزارش روابط عمومی پارک علم و فناوری آذربایجان غربی، دکتر حیدری در مراسم تجلیل از پژوهشگران برتر استان آذربایجان غربی که در حاشیه نمایشگاه دستاوردهای پژوهش و فناوری استان برگزار شد با ارائه گزارشی از عملکرد یکساله پارک علم و فناوری آذربایجان غربی رشد سطح فناوری استان در رقابت با کشورهای همسایه، افزایش سهم کالاهای با ارزش افزوده متوسط و بالا در تولید ناخالص استان و توسعه صنعت استان، رشد و توسعه اقتصاد دانش بنیان در استان، کاهش وابستگی به بودجه دولت از اهداف کلان راهبردی پارک برشمرد.</strong>

<strong>رئیس پارک علم و فناوری با بیان اینکه تعدادی از شرکت‌های مستقر در پارک به کشورهای خارجی نیز صادرات داشتنه‌اند، افزود: ما سعی کردیم بحث درونزایی برونگر را که یکی از الزامات اقتصاد مقاومتی است رعایت کنیم و با توجه به پتانسیل و توانایی‌هایی که در جوانان و اعضای هیأت علمی دانشگاه‌ها وجود دارد و با استفاده از امکانات داخلی، توانستیم بازارهای خارجی را نیز مورد هدف قرار دهیم.</strong>

<strong>وی با اشاره به نمودار میزان رشد تعداد شرکت‌ها تا نیمه اول سال 1395 اظهار کرد: هم اکنون 51 شرکت مستقر در پارک وجود دارد که طبق برنامه راهبردی تا پایان امسال این تعداد به 63 خواهد رسید. همچنین میزان حمایت‌هایی که در سال 94 نسبت به سال قبل داشتیم 532% رشد داشته است</strong>

<strong>دکتر حیدری در خصوص اقدامات صورت گرفته افزود: اخذ مجوز موافقت اصولی تاسیس مرکز رشد جامع واحدهای فناور پارک علم و فناوری آذربایجان غربی، امضای تفاهم نامه همکاری با دانشگاه پیام نور استان برای راه اندازی مراکز رشد اقماری در سه شهرستان میاندوآب، ماکو و مهاباد، انعقاد تفاهم نامه ای بین پارک علم و فناوری آذربایجان غربی و دانشگاه جامع علمی-کاربردی، و برخی شرکت های خصوصی در شهرستان ها به منظور هم‌افزایی ظرفیت‌های تحقیقاتی و فناورانه طرفین و ایجاد مرکز نوآوری و شکوفایی خلاقیت، دریافت ردیف بودجه مستقل از سایر اقداماتی ست که در سال اخیر صورت گرفته است.</strong>

<strong>رئیس پارک علم و فناوری آذربایجان غربی با تأکید بر حضور یک سرمایه گذار خطر پذیر در استان اظهار کرد: محیط کسب و کار استان چندان مناسب نیست و در بحث تولید فناورانه علاوه بر ریسک بازار ریسک تکنولوژی هم وجود دارد و هیچ سیستم بانکی از ریسک تکنولوژی حمایت نمیکند پس نیاز است که سرمایه گذار خطر پذیر بومی در استان داشته باشیم.</strong>

<strong>وی در خصوص موفقیت‌های شرکت‌های مستقر در پارک خاطر نشان کرد: سال گذشته شرکت دانش بنیان توسعه ایمن الکترونیک موفق به کسب عنوان فناور برتر کشور در هفته پژوهش و فناوری شد همینطور امسال شرکت توسعه نیروگاهی توان گستران افق موفق به کسب تندیس طلای چهارمین نمایشگاه و جشنواره فناوری های نو و پیشرفته ربع رشیدی گردید.</strong>

<strong>گفتنی است در پايان اين مراسم از پژوهشگران برتر استان آذربایجان غربی در سال ۹۵ تجليل به عمل آمد .</strong>
<strong>در جشنواره تجلیل از پژهشگران، فناوران و ایده‌های برتر استان از حامد نیکمرام مدیر عامل شرکت نیک فناوران پلاسما مستقر در پارک علم و فناوری آذربایجان غربی به عنوان فناور برتر استان در سال 96 تقدیر شد.</strong>

<strong>به گزارش روابط عمومی پارک علم و فناوری آذربایجان غربی، جشنواره تجلیل از پژوهشگران، فناوران و ایده‌های برتر استان که روز سه شنبه 7 آذر سالجاری با حضور محمد مهدی شهریاری استاندار آذربایجان غربی، گودرزی دبیر جشنواره پژوهش وزارت کشور، رؤسای دانشگاه‌ها و جمعی از مدیران اجرایی و مسئولان استان در محل سالن آمفی تئاتر پژوهشکده مطالعات دریاچه ارومیه برگزار شد.</strong>

<strong>حامد نیکمرام با فناوری تکنولوژی پلاسمای پزشکی در این جشنواره حضور پیدا کرد و به عنوان فناور برتر استان در سال 96 معرفی گردید.</strong>

<strong>مدیر عامل شرکت نیک فناوران پلاسما گفت: دستگاه هوشمند پلاسما قادر به تولید انواع مختلف پلاسما برای کاربردهای پزشکی می‌باشد. این دستگاه نمونه خارجی نداشته و از روش‌های جدید پلاسما تراپی برای ترمیم زخم‌های مزمن دیابتی، انعقاد خون در بیماران دیابتی و نابود سازی بعضی از سلول‌های سرطانی و زیبایی کاربرد دارد</strong><strong>.</strong>

<strong>وی افزود: در زمینه تجهیزات آزمایشگاهی نیز تجهیزات لازم برای انجام پروژه‌های تحقیقاتی در مورد تکنولوژی پلاسما را تأمین می‌کنیم.</strong>

<strong>نیکمرام ادامه داد: با توجه به کاربردهای گسترده پلاسما در صنعت اقدام به ساخت دستگاه‌های نیمه صنعتی پلاسما نمودیم که دستگاه فعال سازی سطح منسوجات برای افزایش چاپ پذیری، دستگاه میکروب زدایی میوه‌های تازه، دستگاه افزایش چاپ پذیری سطوح پلیمری و دستگاه آفت زدایی بذرها و دانه‌های انباری نمونه‌هایی از دستگاه‌های ساخته شده می‌باشند.</strong>

<strong>شایان ذکر است حامد نیکمرام پیش از این در فستیوال بین المللی جایزه بزرگ اختراعات ایران موفق به دریافت لوح و تندیس طلایی آن جشنواره</strong><strong> </strong><strong>شده بود.</strong>
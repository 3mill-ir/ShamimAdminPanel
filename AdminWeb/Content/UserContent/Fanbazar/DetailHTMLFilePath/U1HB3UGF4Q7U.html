<strong>رئیس پارک علم و فناوری آذربایجان غربی گفت: ششمین رویداد شتاب آذربایجان(روشا) 29 آذرماه در مهاباد برگزار می‌شود. </strong>

<strong>به گزارش روابط عمومی پارک علم وفناوری آذربایجان غربی، دکتر حسن حیدری رئیس پارک علم و فناوری آذربایجان غربی از برگزاری ششمین رویداد شتاب آذربایجان(روشا) با همکاری دانشگاه پیام نور در شهرستان مهاباد روز چهارشنبه 29 آذر سالجاری خبر داد.</strong>

<strong>رئیس پارک علم و فناوری آذربایجان غربی بیان کرد: طبق برنامه ریزی‌های پارک علم وفناوری آذربایجان غربی مبنی بر اینکه زمینه لازم برای برگزاری این رویداد در تمام شهرستان‌های استان ایجاد شود امیدواریم برگزاری چنین رویدادهایی در شهرستان‌های دیگر استان نیز افزایش پیدا کند. </strong>

<strong> وی ادامه داد: طی برنامه‌های چندین ماهه پارک علم وفناوری آذربایجان غربی اقدامات اولیه برای برگزاری این رویدادها در چندین شهرستان استان از جمله  پیرانشهر، خوی و ماکومهیا شده است که از میان این شهرستان‌ها پنجمین رویداد شتاب آذربایجان در میاندوآب برگزار شد و ششمین رویداد نیز در راستای تحقق اهداف پارک یعنی افزایش خلاقیت و نوآوری در مهاباد برگزار خواهد شد. </strong>

<strong>رئیس پارک علم و فناوری آذربایجان غربی در ادامه خاطرنشان کرد: پارک علم وفناوری آذربایجان غربی در نظر دارد تا پایان سال جاری 10 رویداد شتاب برگزار کند که از این تعداد پنج رویداد برگزار و ششمین رویداد شتاب آذربایجان که مورخ 29 آذرماه با همکاری دانشگاه پیام نور مهاباد با موضوع آزاد و تأکید بر فناوری‌های نرم، هنر، صنایع فرهنگی برگزار خواهد شد. </strong>

<strong>دکتر حیدری به دیگر محورهای ایده‌پردازی این رویداد اشاره کرد و گفت: سینما و انیمیشن، نوشت افزار، گردشگری، میراث فرهنگی و صنایع دستی، شبکه‌های اجتماعی، موسیقی، تئاتر، بازی‌های رایانه‌ای و محتوای دیجیتال از دیگر محورهای ایده‌پردازی این رویداد خواهد بود. </strong>

<strong>وی در ادامه با اشاره به جوایز اهدایی به ایده‌های برتر، اضافه کرد: در پایان این رویداد جوایز نقدی برای پنج ایده برتر اهدا خواهد شد و در ضمن شانس ورود به مرکز رشد، برخورداری از حمایت‌ها و تسهیلات برای تبدیل ایده به کسب و کار از دیگر امتیازات ویژه شرکت در این رویداد است.</strong>

<strong>رئیس پارک علم وفناوری آذربایجان غربی تصریح کرد: کارگاه‌های آموزشی همراه این رویداد متناسب با موضوع کسب و کار برگزار خواهد شد.</strong>

<strong>گفتنی است اولین رویداد شتاب آذربایجان (روشا) با موضوع منابع طبیعی، محیط زیست با تأکید بر دریاچه ارومیه، دومین رویداد شتاب با موضوع تجارت و بازرگانی خارجی، سومین رویداد با موضوع سرمایه گذاری در پروژه‌های شهری و چهارمین رویداد آذربایجان (روشا) با موضوع کارآفرینی در 54 ساعت برگزار شده است که چهار رویداد اول در ارومیه و پنجمین رویداد شتاب آذربایجان (روشا) نیز با موضوع آزاد و تأکید خاص بر کشاورزی و صنایع پتروشیمی در میاندوآب توسط پارک علم وفناوری آذربایجان غربی تا کنون برگزار شده است.</strong>
مدیرکل دفتر سیاست‌گذاری و برنامه ریزی امور فناوری وزارت علوم گفت: با حضور وزرای علوم جمهوری اسلامی ایران و ایتالیا نشست همکاری‌های علمی، فناوری و نوآوری ایران و ایتالیا ۳۰ و ۳۱ فروردین ماه در دانشگاه شهید بهشتی برگزار می شود.

&nbsp;

به گزارش روابط عمومی وزارت علوم، دکتر خسرو پیری گفت: نشست توسعه همکاری‌های علمی و فناوری ایران و ایتالیا ۳۰ و ۳۱ فروردین ماه سال جاری با حضور بزرگ‌ترین شرکت‌های دانش‌بنیان ایتالیایی و تعدادی از شرکت‌های دانش‌بنیان ایرانی مستقر در پارک‌های علم و فناوری کشور در دانشگاه شهید بهشتی برگزار می شود.

&nbsp;

وی با اشاره به اینکه، تجاری‌سازی علم و فناوری از طریق کمک به تاسیس و توسعه شرکت‌های دانش بنیان رسالت اصلی دفتر سیاست‌گذاری و برنامه ریزی امور فناوری وزارت علوم است گفت: پارک‌های علم و فناوری در کشور زمینه‌ساز برقراری ارتباطات بین‌الملل و مبادلات علمی و تجاری در حوزه فناوری بین ایران با دیگر کشورها هستند و می‌توانند ضمن شناسایی بازارهای بین‌المللی زمینه‌ساز صادرات، فروش و انتقال دانش و فناوری به دیگر کشورها باشند.
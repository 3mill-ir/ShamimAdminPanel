<strong>به گزارش روابط عمومی پارک علم وفناوری آذربایجان غربی، دکتر حسن حیدری رئیس پارک علم و فناوری آذربایجان غربی در مراسم اختتامیه طرح تحول کار آفرینانه دانشگاه ارومیه که یکم خرداد سالجاری در سالن شهید چمران این دانشگاه برگزار شد گفت: اگر بخواهیم در اقتصاد تحولی ایجاد شود این تحول باید از دانشگاه آغاز گردد که تغییرات در صحنه اقتصاد دنیا نیز دلیل محکم این ادعاست.</strong>

<strong>رئیس پارک علم و فناوری با اشاره به برگزاری کارگاه‌های کارآفرینی و خلاقیت در دانشگاه‌های مختلف استان توسط پارک علم و فناوری آذربایجان غربی اظهار کرد: خوشحالیم که دانشگاه ارومیه به عنوان دانشگاه مادر استان حامی و برگزار کننده رویدادهای کارآفرینی می‌باشد.</strong>

<strong>دکتر حسن حیدری با اشاره به بیانات مقام معظم رهبری در خصوص حرکت علمی کشور به سمت اقتصاد پویا افزود: مرجع اصلی تکمیل زنجیره ایده و فکر تا تولید ثروت دانشگاه‌ها و مراکز علمی پژوهشی می‌باشند.</strong>

<strong>وی با بیان اینکه چالش اساسی کشور و بالاخص استان آذربایجان غربی عدم توسعه یافتگی است ادامه داد: برای حل این مشکل باید تولید را در کشور و استان پویا نماییم و اگر زنجیره دانش تا ثروت کامل نشود وضعیت اقتصادی کشور بهبود چندانی نخواهد داشت.</strong>

<strong>رئیس پارک علم و فناوری افزود: با توجه به تجربه کشورهای توسعه یافته در دنیا دو تجربه در خصوص توسعه وجود دارد: تجربه اول جهانی سازی، یعنی گسترش یک مفهوم، ایده و فرآیند در سراسر جهان و تجربه دوم پیشرفت از طریق توسعه فن آوری می‌باشد که ارتباط این دو به صورتی است که جهانی سازی بدون توسعه فن آوری پایدار نخواهد بود.</strong>

<strong>دکتر حیدری گفت: با توجه به اینکه در گذشته زمین، نیروی کار و سرمایه تنها عوامل تولید به شمار می‌رفتند امروزه اهمیت خود را از دست داده‌اند و دانش و تکنولوژی به عنوان عامل کلیدی تولید ومنبع تولید ثروت به شمار می‌روند که دانشگاه‌ها و مراکز علمی مبداء اصلی این عوامل می‌باشند.</strong>

<strong>وی افزود: دانشگاه‌ها باید برای تکمیل فرآیند نوآوری تلاش کنند. نوآوری یک فرآیندی است که علم و دانش تبدیل به یک ارزش اقتصادی و یا اجتماعی می‌گردد.</strong>

<strong>رئیس پارک علم و فناوری با اشاره به سیلیکون ولی به عنوان بهشت ایده پردازان افزود: سلیکون ولی فضایی است که زیست بوم آن از ایده‌پردازی در دانشگاه‌ها و مراکز پژوهشی و یا تلاش استعدادهای خلاق در گوشه و کنار آغاز می‌شود. سرمایه ‌گذاری هسته اولیه و ایجاد شرکت نوپا، به تولید فناوری و یا محصول اولیه‌ای می‌انجامد و اگر محصول مناسبی باشد و جهت‌ گیری مناسبی نسبت به بازار داشته باشد مورد توجه سرمایه ‌گذاران خطر پذیر قرار می‌گیرد تا با سرمایه‌ گذاری مناسب و توسعه محصول، به توسعه بازار و رشد شرکت بیانجامد و این پتانسیل در کشور ما  وجود دارد و فقط کافیست جهت دهی لازم صورت بگیرد.</strong>

<strong>دکتر حسن حیدری افزود: سیلیکون ولی را افراد و روابط آنها تشکیل می‌دهند و با توجه به وجود پتانسیل‌ها و ظرفیت‌های بالای اساتید در دانشگاه‌های استان امیدواریم بتوانیم چنین فضایی را در استان ایجاد کنیم.</strong>

<strong>وی ادامه داد: برای ایجاد چنین فضایی ما به دو گروه افراد نیاز داریم گروه اول که صاحبان ایده‌های خلاقانه می‌باشند و گروه دوم سرمایه‌گذاران ایده‌ها می‌باشند.</strong>

<strong>وی خاطر نشان کرد: با توجه به اینکه اعضای هیات علمی دانشگاه‌ها نیز اجازه تاسیس شرکت را دارند می‌توانند جزء گروه سرمایه گذاران باشند.</strong>

<strong>رئیس پارک علم و فناوری آذربایجان غربی در پایان گفت: امیدواریم در آینده نزدیک تمام فارغ التحصیلان دانشگاهی با یک ایده که مراحل اولیه شکست خود را سپری کرده و آماده آغاز کسب و کار می‌باشد تحصیلات خود را به پایان برسانند.</strong>

<br><img src= http://wastp.ir/wp-content/uploads/IMG_5921.jpg ><img src= http://wastp.ir/wp-content/uploads/IMG_5926.jpg ><img src= http://wastp.ir/wp-content/uploads/IMG_5922.jpg >
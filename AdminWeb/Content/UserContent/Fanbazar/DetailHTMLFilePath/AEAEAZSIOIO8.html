دکترحسن حیدری رئیس پارک علم و فناوری آذربایجان غربی در پانل آمایش فناوری و نقشه راه پارک های علم و فناوری گفت: اگر بخواهیم اقتصاد پویا داشته باشیم، باید تغییرات اساسی نسبت به نگرشمان به اقتصاد ایجاد کنیم و بدانیم اقتصاد بایستی مبتنی بر دانش و  فناوری باشد.

به گزارش روابط عمومی پارک علم و فناوری آذربایجان غربی، دکتر حیدری در پانل آمایش فناوری پانزدهمین نشست مشترک سالیانه رؤسای پارک های علم و فناوری و مدیران مراکز رشد در پارک زیست فناوری خلیج فارس در قشم اظهار داشت: اقتصاد دانش بنیان اقتصاد کمیابی منابع نیست، بلکه اقتصاد فراوانی منابع است. زیرا بر خلاف بسیاری از منابع، که در اثر استفاده مستهلک می­شوند، دانش و اطلاعات که اساس اقتصاد دانش بنیان است، می­تواند بارها و با مصرف بیشتر در واقع رشد کند.

وی با اشاره به اینکه بیشتر اقتصادهای قوی در آینده  هم جوار کشور ما خواهند بود گفت: هم اکنون باید برای این موضوع برنامه ریزی کنیم تا وضعیت کشورمان از این بدتر نشود.

دکتر حیدری به چشم انداز کشور در اسناد بالادستی اشاره و بیان کرد: در سال 2050 کشور باید رتبه چهارم در منطقه را داشته باشد و رشد اقتصاد کشور در حال حاضر بسیار دورتر از اسناد بالادستی می‌باشد.

وی افزود: اهداف کشور در اهداف بالادستی تحقق نخواهد یافت مگر با تحقق اقتصاد مبتنی بر فناوری.

رئیس پارک علم و فناوری با ارائه گزارشی از طرح آمایش فناوری کشور به روند رو به جلو تدوین آمایش فناوری کشور اشاره و اظهار کرد: پیش بینی می‌شود متوسط رشد اقتصادی ایران تا سال 2050 بین 3 تا 5 درصد باشد.
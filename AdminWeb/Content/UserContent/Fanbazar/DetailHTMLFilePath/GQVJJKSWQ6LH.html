به گزارش روابط عمومی پارک علم و فناوری آذربایجان غربی، جلسه آشنایی با صندوق پژوهش و فناوری با حضور رئیس پارک علم و فناوری آذربایجان غربی،مدیر عامل شرکت شهرک‌های صنعتی، نماینده مدیر کل صنعت و معدن، کارآفرینان و سرمایه گذاران شهر ارومیه در محل اداره کل صنعت و معدن برگزار شد.

دکتر حیدری رئیس پارک علم و فناوری آذربایجان غربی در ابتدای جلسه با اشاره به اهمیت حمایت از شرکت‌های دانش بنیان در راستای نیل به اهداف اقتصاد مقاومتی افزود: بایستی حمایت از شرکت های دانش بنیان در اولویت برنامه‌های استانی قرار گیرد تا بتوانیم شاهد اقتصادی پویا در استان باشیم.

رئیس پارک علم و فناوری با تأکید بر ایجاد زمینه‌های مشارکت و سرمایه گذاری در صندوق غیر دولتی پژوهش و فناوری اظهار کرد: شرکت‌‎های دانش بنیان در زمینه فناوری و نوآوری همانند موتوری هستند که می‌توانند در راستای رونق تکنولوژی قدم‌های مؤثری بردارند که باید زمینه تولید برای آنها تسریع شود.

دکتر حیدری با بیان اینکه 51 درصد از اعتبار مورد نیاز این صندوق با مشارکت بخش خصوصی و 49 درصد آن مربوط به بخش دولتی می‌باشد، به اهداف صندوق غیر دولتی و حمایت کمی و کیفی از فعالیت‎های پژوهشی کاربردی- توسعه‌ای و فناوری و همچنین ارائه خدمات مالی ویژه و منحصر به فرد به کار آفرینان متخصص و نوآوران با حمایت دولت و پارک علم و فناوری استان اشاره نمود.

در ادامه آقای اسماعیلی مسئول برپایی صندوق توضیحاتی در مورد اساسنامه صندوق‌های پژوهش و فناوری، نحوه فعالیت و اهمیت وجود چنین صندوقی در استان برای حاضرین جلسه ارائه داد.

همچنین به سوالات حاضرین جلسه در مورد نحوه مدیریت صندوق و تأمین سرمایه آن پاسخ داده شد.

شایان ذکر است صندوق پژوهش و فناوری استان با استقبال زیادی از طرف کارآفرینان و سرمایه گذاران مواجه گردید و قول تأمین سرمایه توسط آنان داده شد.
شرکت پات الکترونیک شمالغرب مستقر در پارک علم و فناوری آذربایجان غربی موفق به کسب مدال طلای مسابقات جهانی اختراعات نورنبرگ آلمان شد.

به گزارش روابط عمومی پارک علم و فناوری آذربایجان غربی، شهرام غفاری مدیر عامل شرکت پات الکترونیک شمالغرب مستقر در پارک علم و فناوری آذربایجان غربی موفق به کسب مدال طلای مسابقات جهانی اختراعات نورنبرگ آلمان شد. که این مسابقات با حضور700 مخترع از20 کشور جهان با ارائه 44 طرح از سوی شرکت کنندگان برگزار شده است.

شهرام غفاری با بیان اینکه  امواج صوتی دفندر خارج از حدود شنوایی انسان است گفت: این دستگاه برروی حیوانات و موجودات موذی اثر گذاشته و باعث دور شدن و فرار این موجودات به محدوده خارج از تاثیر امواج می گردد.

مدیر عامل شرکت پات الکترونیک شمالغرب در مورد اختراع خود تصریح کرد: دفندر مدرن ترین و سالم ترین راه مبارزه با جانوران موذی و راه حلی مناسب برای همه آنهایی که از روشهای قدیمی مبارزه با این موجودات به ستوه آمده اند است.

وی با اشاره به اینکه دفندر با تولید امواج صوتی متغییر مانع از ایجاد سازش و عادت کردن این جانوران به اصوات فوق می گردد افزود: دفندر قابل استفاده در صنایع، منازل، انبارها، کارخانجات مواد غذایی، مرغداریها، دامداریها، هتلها، رستورانها، گلخانه ها، مزارع، نانوایی ها و قنادی ها است.

شهرام غفاری از جمله اهداف دفندر به تحقیق و بررسی مشکلات موجود در کارخانجات موادغذایی و بهینه سازی و کاستن مشکلات ناشی از وجود حشرات و موجودات موذی اشاره کرد و گفت: دفع حیوانات موذی، حشرات، جوندگان در سریعترین زمان، تاثیر حداکثری بدون هیچ آلودگی زیست محیطی،جلوگیری از بین بردن محصولات و عدم خسارت به منابع و نبود اثر نامطلوب و عوارض ناخواسته بر سیستم شنوایی و عصبی انسان از مزایای این دستگاه دفع حشرات موذی است.

گفتنی است غفاری پیش از این برنده مدال طلای مسابقات اختراعات مالزی در سال 2013 و مسابقات اختراعات تایوان و کراواسی در سال 2014 و مدال نقره مسابقات جهانی سوئیس در سال 2014 بوده و اختراع خود را در سازمان مالکیتهای فکری WIPO به ثبت جهانی رسانده است.
رئیس پارک علم و فناوری آذربایجان غربی، به عنوان استاد برتر دانشگاه ارومیه معرفی شد

در مراسم بزرگداشت روز معلم از رئیس پارک علم و فناوری آذربایجان غربی به عنوان استاد برترو نمونه دانشگاه ارومیه تقدیر شد.

به گزارش روابط عمومی پارک علم و فناوری آذربایجان غربی، همزمان با هفته نکوداشت مقام معلم در مراسمی که به مناسبت بزرگداشت مقام معلم و استاد با حضور رئیس و جمعی از اساتید دانشگاه ارومیه در آستانه‌ی روز معلم در سالن چمران دانشگاه برگزار شد، از دکتر حسن حیدری عضو هیات علمی و دانشیار گروه اقتصاد دانشگاه ارومیه و 24 استاد فعال در حوزه آموزشی و پژوهشی این دانشگاه تقدیر شد.

در بخشی از لوح سپاس که به امضای دکتر حب نقی، رئیس دانشگاه ارومیه رسیده است آمده است:

"مشارکت فعالانه جنابعالی در تحقق حرکت رو به رشد علمی دانشگاه مایه خرسندی و سر افرازی جامعه دانشگاهی است. موجب مباهات است که در پاسداشت فعالیتهای آموزشی و پژوهشی شما، این تقدیر نامه به نشان و یاد بود تقدیم گردد. امید است در سلوک دانشورانه، گام‌هاتان همواره استوار باشد."

شایان ذکر است پیش از این دکتر حیدری موفق به کسب عنوان "پژوهشگر برتر منطقه آزاد ارس" شده بود.

رئیس دانشگاه ارومیه در این مراسم در سخنانی ضمن تبریک روز معلم اظهار کرد: در طول مدت ریاست بنده به کرامت انسانها و اساتید توجه شد. مدیران گروه انتخابی شدند، مسایل حقوقی و انتظامی اساتید در ارتقاء علمی آنان دخالت داده نشد.

دکتر رحیم حب نقی با اشاره به آزادی فرهنگی در دانشگاه ارومیه در طول مدت ریاست وی گفت: در مسایل فرهنگی به همه گروه‌ها فرصت داده شد تا آزادانه به انتقاد از مدیریت و دولت بپردازند.
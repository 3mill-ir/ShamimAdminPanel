<a href="http://wastp.ir/wp-content/uploads/IMG_0237-300x169-1.jpg"><img class="size-medium wp-image-192 alignleft" src="http://wastp.ir/wp-content/uploads/IMG_0237-300x169-1-300x169.jpg" alt="IMG_0237-300x169" width="300" height="169" /></a>دکتر حسن حیدری رئیس پارک علم و فناوری آذربایجان غربی گفت: تجربه کشورهای پیشرفته که امروزه در دنیا به عنوان مدل‌های پیشرفته
مطرح است، نشان می‌دهد که این کشورها با اتکا به منابع طبیعی و موقعیت خود توانسته‌اند مسیر توسعه را طی کنند ولی اخیراً کشورهایی به قافله توسعه یافتگی پیوسته‌اند که وضعیت مطلوبی از نظر زیر ساخت‌های توسعه نداشته‌اند و این موضوع نشانگر این مطلب است که صرفاً وجود منابع و امکانات شرط لازم و کافی برای توسعه یافتگی یک کشور یا منطقه به شمار نمی‌آید.

به گزارش روابط عمومی پارک علم و فناوری آذربایجان غربی، حسن حیدری در برنامه زنده تلویزیونی "توسعه، اقدام و عمل" صدا و سیمای استانی آذربایجان غربی، خاطرنشان کرد: استان آذربایجان غربی با دارا بودن پتانسیل‌های ویژه در حوزه‌های مختلف برای طی مسیر فرآیند توسعه نیاز به مدیریت امکانات دارد.

وی افزود: امکانات استان مانند منطقه آزاد تجاری در شرایط خاصی از جمله جذب سرمایه‌گذاری مستقیم خارجی و توسعه صادرات می‌تواند به روند توسعه استان کمک نماید. در حال حاضر تراز تجاری منطقه به شدت منفی بوده و با این شرایط علاوه بر این که نمی‌تواند به رشد تجاری استان کمک کند بلکه نوعی عامل باز دارنده به حساب می‌آید.

حیدری با اشاره به این که در ادبیات اقتصادی تعاریف متعددی در مورد توسعه وجود دارد و ویژگی مشترک همه این تعاریف پویا و داینامیک بودن این بحث می‌باشد، ادامه داد: پایین بودن شاخص‌های توسعه استان نتیجه یک سری سیاست‌هایی می‌باشدکه طی سال‌های گذشته اجرا شده‌اند و وضعیت امروز استان نشان می‌دهد که سیاست‌های قبلی در بخش‌های مختلف اقتصادی صحیح نبوده است.

رئیس پارک علم و فناوری تصریح نمود: بایستی یک مطالعه دقیق علمی در بخش‌های مختلف اقتصادی استان صورت بگیرد تا مشخص شود استان آذربایجان غربی در کدام یک از بخش‌های اقتصادی دارای مزیت می‌باشد.

دکتر حیدری ضمن قدردانی از صدا و سیمای استانی جهت فراهم سازی بستر گفتمان در مورد اقتصاد مقاومتی، ابراز امیدواری کرد که این گفتمان سازی تبدیل به مطالبه گری شود. به این شکل که کارشناسان با یاد آوری وضعیت موجود استان و میزان فاصله آن با وضعیت مطلوب اقتصادی به مسئولان مربوطه، به رشد و توسعه استان کمک کنند.
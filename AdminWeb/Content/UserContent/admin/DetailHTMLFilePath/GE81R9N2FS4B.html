<strong>پس از توافق اولیه دکتر حسن حیدری رئیس پارک علم وفناوری آذربایجان غربی و دکتر پیامی باتال رئیس دانشگاه یوزونجی ییل وان ترکیه پیش نویس تفاهم نامه همکاری بین پارک علم وفناوری آذربایجان غربی و پارک علم و فناوری دانشگاه یوزونجی ییل وان مبادله شد.</strong>

<strong> </strong>

<strong>به گزارش روابط عمومی پارک علم وفناوری آذربایجان غربی، دکتر حیدری در این باره توضیح داد: این تفاهم نامه در راستای افزایش همکاری‌های دوجانبه در زمینه توسعه علم، فناوری و استفاده از ظرفیت‌های طرفین می‌باشد. </strong>

<strong>رئیس پارک علم وفناوری آذربایجان غربی افزود: موضوع کلی این تفام نامه همکاری و تبادل اطلاعات در زمینه فناوری‌های مبتنی بر دانش می‌باشد که برای اجرای آن برگزاری کنفرانس‌ها و برنامه‌های آموزشی مشترک پیشنهاد شده است. </strong>

<strong>وی ادامه داد: سازماندهی نمایشگاه‌های تخصصی رویدادهای استارت آپی و کارآفرینی و همچنین فراهم کردن بستر صادرات خدمات فنی از جمله اهداف دیگر این تفاهم نامه است. </strong>

<strong>حیدری اظهار کرد: برای پیشبرد این تفاهم نامه کارگروه مشترکی تعریف شده است که با برگزاری نشست‌های منظم و مستمر پیگیری اجرای مفاد تفام را برعهده خواهد داشت. </strong>

<strong>وی ادامه داد: تفاهم‌های همکاری منطقه‌ای نظیر این تفاهم سبب می‌شوند که صادرات محصولات دانش بنیان ایرانی با سهولت بیشتری انجام گیرد و امکان ایجاد کنسرسیوم و شرکت‌های بزرگ منطقه‌ای را فراهم می‌کند. </strong>

<strong>رئیس پارک علم وفناوری آذربایجان غربی تصریح کرد: شرکت‌های دانش بنیان وفناور آذربایجان غربی با بهره گیری از ظرفیت ایجاد شده می‌توانند ضمن استفاده از بازار ترکیه به بازار اروپا نیز دسترسی راحت‌تری داشته باشند. </strong>

<strong>رئیس دانشگاه یوزونجی ییل وان ترکیه ضمن تشکر و قدردانی از رئیس پارک علم و فناوری آذربایجان غربی، بیان کرد: امضای قرارداد یا رفت وآمدها به تنهایی مسئله‌ای نیست تازمانی که برنامه‌های رایزنی شده همه به صورت عملی اجرا شوند و آن موقع است که این دیدارها و برنامه‌ها بسیار باارزش می‌شود. </strong>

<strong>وی خاطر نشان کرد: در همین جلسه از رئیس پارک علم وفناوری آذربایجان غربی و همکاران دعوت می‌کنیم تا برای عملی کردن این برنامه‌ها و افزایش تعاملات دو طرف سفری به وان داشته باشند. </strong>

<strong>پیامی باتال در ادامه جلسه اضافه کرد: مملکت‌های اسلامی باید باهم متحد شوند و همکاری های اقتصادی و علمی خود را افزایش دهند، و بیش از پیش در جهت تقویت یکدیگر تلاش کنند.</strong>
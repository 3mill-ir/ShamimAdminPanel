به گزارش روابط عمومی پارک علم و فناوری آذربایجان غربی، اولین جلسه کارگروه اقتصاد مقاومتی پارک علم و فناوری در سال 96 ظهر روز دوشنبه 7 فروردین ماه با هدف تقویت تولید و ایجاد اشتغال در استان با رویکرد اقتصاد مقاومتی در محل اتاق جلسات پارک برگزار گردید.

دکتر حیدری رئیس پارک علم و فناوری در این جلسه ضمن اشاره به شعار سال تحت عنوان "اقتصاد مقاومتی؛ تولید- اشتغال" ابراز داشت: یکی از مهمترین ارکان تحقق اقتصاد مقاومتی، اقتصاد دانش بنیان است. گسترش اقتصاد دانش بنیان در جغرافیای کشور با توجه به پتانسیل‌های هر منطقه می‌تواند به پیاده سازی اقتصاد مقاومتی کمک شایانی بنماید.

رئیس پارک علم و فناوری با اشاره به اهمیت بحث تولید و اشتغال زایی در اقتصاد کشور اظهار کرد: در دنیای امروز مشاغل جدید جایگزین مشاغل سنتی می‌شوند برای مثال شبکه‌های اجتماعی مختلف شکل جدیدی از بازاریابی را خلق میکنند و فرصت های جدیدی را برای بازار به ارمغان می‌آورند.

دکتر حسن حیدری با بیان اینکه توجه ویژه به رونق و توسعه صنایع کوچک سبب تداوم رشد صنعت استان خواهد شد افزود: این صنایع نقش بسزایی در تولید و اشتغال زایی برای جوانان دارند.

وی تنها راه رهایی کشور از معضل بیکاری را توجه به اقتصاد دانش بنیان و ایجاد مشاغل جدید بر پایه علم و فناوری عنوان کرد.

از جمله مصوبات این نشست می‌توان به تهیه فایل مقایسه مشاغل سنتی و مدرن و اهمیت علم و فناوری در کشور به منظور جهت دهی به سرمایه گذاری در استان از اقتصاد سنتی به اقتصاد دانش بنیان، ارائه گزارشی از اقدامات صورت گرفته در سال 95 و ارائه برنامه‌های پیشنهادات راهبردی برای سال آتی همچنین تهیه اینفوگرافی از عملکرد پارک درحوزه اقتصاد مقاومتی درسال 95 اشاره کرد.
به گزارش روابط عمومی پارک علم و فناوری آذربایجان غربی،  تفاهم‌نامه راه‌اندازی کانون نوآوری و شکوفایی خلاقیت شهرستان تکاب با همکاری دانشگاه‌ جامع علمی -کاربردی استان در حضور خبرنگاران و نمایندگان رسانه‌های ملی و محلی به امضای دکتر حسن حیدری، رئیس پارک علم و فناوری آذربایجان غربی و دکتر جم عزتی‌راد، سرپرست دانشگاه علمی کاربردی استان رسید.

بر‌اساس این تفاهم نامه، کانون نوآوری و شکوفایی خلاقیت باهدف بسترسازی جهت پیاده سازی ایده های نو مبتنی بر دانش توسط صاحبان ایده و ایجاد زمینه مناسب برای ظهور و حمایت از خلاقیت های نیروهای جوان می باشد و نوآوران مستقر شده در کانون به منظور توسعه توانایی ها و مهارت های لازم ، توسط کارشناسان و مشاوران این پارک تحت آموزش و تعلیم قرار گرفته و خدمات مشاوره ای لازم جهت برنامه ریزی فعالیت های مرتبط با کسب وکار در اختیار ایشان قرار می گیرد.

رئیس پارک علم و فناوری آذربایجان غربی در این مراسم اظهار داشت: در شهرستان‌ها و مناطقی که امکانات و زیرساخت‌های لازم برای راه‌اندازی مراکز رشد وجود ندارد، کانون های نوآوری و شکوفایی خلاقیت راه‌اندازی می‌شود.

دکتر حسن حیدری با اشاره به انتخاب شهرستان تکاب به عنوان شهر پایلوت اجرای سیاست های اقتصاد مقاومتی در استان، گفت: کانون های نوآوری و شکوفایی خلاقیت با ارائه خدماتی از جمله ارائه مشاوره تخصصی، استفاده از تجهیزات و امکانات آزمایشگاهی و کارگاهی و برگزاری دوره های آموزشی و تامین منابع اطلاعات علمی و فنی به اثبات و کارا کردن ایده های علمی و شکوفایی ایده های خلاقانانه کمک نموده و پروسه تبدیل ایده به پدیده و سپس تجاری‌سازی آن را با حمایت های پارک علم و فناوری تحقق می بخشند.

وی با تاکید بر گسترش کانون های نوآوری و شکوفایی خلاقیت در سطح استان در آینده نزدیک، افزود: امیدواریم با راه اندازی این کانون ها در استان شاهد شتاب چشمگیری در تأسیس و راه اندازی شرکت‌های دانش بنیان باشیم.

دکتر جم عزتی‌راد، سرپرست دانشگاه علمی کاربردی آذربایجان غربی نیز در مراسم امضای این تفاهم‌نامه اظهار داشت: امروزه نگرش به دانشگاه‌ها دگرگون شده به طوری که از این مراکز انتظار می‌رود در توسعه اقتصاد بیش از گذشته نقش‌آفرینی کرده و پیوند صنعت و دانشگاه را بر عهده بگیرند.

سرپرست دانشگاه علمی کاربردی با بیان اینکه امروزه باید دانشگاه‌های کارآفرین و درآمدزا را تحقق ببخشیم و دانشگاه ها را به سمت اکوسیستم کارآفرینی مطابق با ظرفیت ها و پتانسیل های استانی و منطقه ای سوق دهیم، افزود: راه اندازی کانون های نوآوری و شکوفایی خلاقیت می تواند درتحقق ارکان اکوسیستم کارآفرینی در استان نقش آفرین باشد.
نمایشگاه دستاوردهای پژوهش و فناوری آذربایجان غربی، همزمان با هفته پژوهش و فناوری با حضورمعاون استاندار در محل دائمی نمایشگاههای اداره کل فرهنگ و ارشاد اسلامی استان افتتاح شد.

به گزارش روابط عمومی پارک علم و فناوری آذربایجان غربی، همزمان با هفته پژوهش و فناوری، نمایشگاه دستاوردهای پژوهش و فناوری استان صبح روز دوشنبه مورخ 15/9/95 با حضور مهندس صفرزاده معاون هماهنگی امور اقتصادی و توسعه منابع استاندار آذربایجان غربی، دکتر حیدری رئیس پارک علم و فناوری و دبیر نمایشگاه دستاوردهای پژوهش و فناوری، مهندس مقابلی رئیس مرکز برنامه ریزی، نوسازی و توسعه فناوری اطلاعات استانداری، رؤسای دانشگاه‌های ارومیه و پیام نور استان و جمعی دیگر از مدیران استانی در محل دائمی نمایشگاههای اداره کل فرهنگ و ارشاد اسلامی استان آغاز به کار کرد.

صفرزاده معاون استاندارآذربایجان غربی، با حضور در غرفه‌های مختلف این نمایشگاه با روند فعالیت‌های پژوهشی استان آذربایجان غربی آشنا شد.

معاون استاندار آذربایجان غربی ضمن بازدید از نمایشگاه، از حضور فعال دانشگاه ها، مراکز پژوهشی و دستگاه‌های اجرایی استان در این نمایشگاه ابراز خرسندی نمود.

صفرزاده با بیان اینکه امسال نسبت به سال قبل دستاوردهای با ارزش تری در عرصه علم و فناوری ارائه شده است افزود: با تولید محصولات دانش بنیان سه اتفاق مهم در کشور روی می‌دهد. برای جوانان اشتغال زایی می‌شود، از خروج ارز جلوگیری می‌شود و صادر کردن محصولات به کشورهای خارجی سبب ورود ارز به داخل کشور می‌شود.

وی با اشاره به اینکه امسال طرح واحد فناور مستقر در پارک علم و فناوری آذربایجان غربی در جشنواره ربع رشیدی آذربایجان شرقی به عنوان طرح منتخب سطح 1 معرفی شده است ادامه داد: با تلاشی که در استان وجود دارد و ارتباطی که بین دانشگاه، پارک علم و فناوری و صنعت برقرار شده است امیدواریم درآینده نزدیک شاهد پیشرفت مخترعین جوان و فناوران استان باشیم.

این نمایشگاه از 15 آذر الی 17 آذر به مدت سه روز از ساعت 10 الی 19 جهت بازدید علاقمندان دایرمی‌باشد.

گفتنی است 51 غرفه از واحدهای فناور مستقر در پارک علم و فناوری آذربایجان غربی، دانشگاه‌ها، مراکز پژوهشی و دستگاه‌های اجرایی آخرین دستاوردهای پژوهشی خود را در نمایشگاه دستاوردهای پژوهش و فناوری عرضه می‌کنند.
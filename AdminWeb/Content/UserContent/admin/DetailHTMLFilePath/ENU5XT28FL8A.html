چهارمین رویداد شتاب آذربایجان (روشا) کار آفرینی 54 ساعته به سبک استارتاپ ویکند با هدف ترویج و تقویت فرهنگ کارآفرینی و توسعه کسب و کارهای نوپا در استان آغاز به کار کرد.

به گزارش روابط عمومی پارک علم و فناوری آذربایجان غربی، صبح امروز چهارمین رویداد شتاب آذربایجان (روشا) با موضوع آزاد با حمایت استانداری آذربایجان غربی، سازمان برنامه و بودجه ، سازمان صنعت، معدن و تجارت ، شورای اسلامی شهر و شهرداری ارومیه و فرهنگسرای جوان ارومیه از تاریخ 20 لغایت 22 اردیبهشت امسال در محل فرهنگسرای خانه جوان ارومیه آغاز شده است.

در این رویداد 61 نفر به عنوان ایده‌پرداز و علاقه مند به کسب و کار حضور دارند.

در روز اول شرکت کنندگان ایده هایشان را در مدت 60 ثانیه مطرح می‌کنند و صاحبان ایده تیم لازم برای شروع کار را می سازند.

روز دوم این رویداد  امکاناتی را در اختیار تیم ها قرار می دهند و کار شروع می شود!
در این بین افرادی که تخصص در زمینه های مختلف (راه اندازی استارت آپ، برنامه نویسی، سئو، طراحی وب سایت و…) مهارت و تجربه دارند و منتور یا مربی نامیده می شوند به کمک تیم ها می آیند و در حوزه های تخصصی خود آنها را راهنمایی می کنند.

همچنین در روز سوم تا ظهر تیم ها به فعالیت خود ادامه می دهند و تلاش خود را می کنند تا نمونه ابتدائی محصول یا خدمات شان را تحویل دهند. سپس داورها سه تیم برتر را انتخاب می کنند و رویداد استارتاپی تمام می شود.
در اصل کسانی برنده اصلی این رویداد می شوند که بعد از تمام شدن این ۳ روز، دور هم جمع شده و تا آخر کار، متعهدانه ایده شان را به نحوی مدیریت شده به مرحله اجرا درآورند.

در واقع این رویداد تمرینی برای نحوه ی صحیح ایده پردازی،تیم سازی وکار گروهی و مدیریت صحیح هست که به ایجاد یک کسب و کار نوپا کمک می کند.

به تیم‌های برتر در این رویداد جوایز نفیس نقدی، پذیرش بطور رایگان در مرکز رشد جامع واحدهای فناور پارک علم و فناوری آذربایجان غربی، فرصت سرمایه گذاری توسط سرمایه گذاران و داوران رویداد ، هدایایی در قالب کتابهای آموزش کارآفرینی، استفاده از مشاوره 6 ماهه تیم مربیان رویداد تعلق خواهد گرفت.

تقی فرهنگ نیا رئیس مرکز رشد یزد، مسیح مقدم مدیر پروژه چند استارتاپ و مؤسس شرکت وب رخ، آرش فاطمی فارغ التحصیل مهندسی کامپیوتر و MBA از دانشگاه صنعتی شریف و مدیر CRM شرکت اسنپ، آرش میلان طراح محصولات نرم افزاری و فعال در حوزه کارآفرینی، آراز استادی فارغ التحصیل دکترا  دامپزشکی از دانشگاه ارومیه و عضو تیم برگزاری تدکس کیش، فرید شاه مرادی مروج و مدرس کار آفرینی، علیرضا پیمانفر کارشناس ارشد الکترنیک و کارشناس کارآفرینی از مربیان این رویداد می‌باشند.

همچنین مهدی نیازی منش فارغ التحصیل MBA دانشگاه امیرکبیر و هم بنیانگذار کشکول به عنوان تسهیلگر در این رویداد حضور دارد.

شایان ذکر است آیین افتتاح چهارمین رویداد شتاب آذربایجان (روشا) 5 عصر امروز با حضور معاون استاندار آذربایجان غربی  برگزار می‌گردد.
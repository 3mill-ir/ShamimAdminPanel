رئیس پارک علم و فناوری آذربایجان غربی:

اقتصاد دانش بنیان تنها راهکار برون رفت از وضعیت فعلی اقتصاد کشور است

رئیس پارک علم و فناوری آذربایجان غربی گفت: اقتصاد دانش بنیان تنها راهکار برون رفت از وضعیت فعلی اقتصاد کشور است.

به گزارش روابط عمومی پارک علم وفناوری آذربایجان غربی کارگاه آشنایی با شرکت‌های دانش بنیان و نحوه تأسیس آن‌ها در محل دانشکده فنی و مهندسی خوی، با حضور اعضای هیئت علمی و با تدریس دکتر حسن حیدری رئیس پارک علم وفناوری آذربایجان غربی برگزار شد.

در این کارگاه قانون حمایت از شرکت های دانش بنیان، روش درخواست برای استفاده از حمایت های قانونی، گستره حمایت از شرکت های دانش بنیان، نحوه ثبت درخواست ثبت نام شرکت های دانش بنیان از طریق سامانه اینترنتی و روند ارزیابی این شرکت ها مطرح گردید.

همچنین در این کارگاه موضوعاتی مانند وضعیت کشور از لحاظ شاخص‌های مهم نوآوری، تولیدات علمی و فناوری و شاخص های کسب کار بررسی شد.

در ادامه این کارگاه نیز مفاهیم نوآوری و همچنین استارتاپ های برتر دنیا و ویژگی های هریک تشریح شد.

* اقتصاد دانش بنیان تنها راهکار نجات اقتصاد کشور است

رئیس پارک علم وفناوری آذربایجان غربی با اشاره به منویات مقام معظم رهبری در خصوص اقتصاد مقاومتی گفت: با توجه به سخنان و تأکیدات ایشان بهترین وتنهاترین راهکار برون رفت اقتصاد از وضعیت فعلی توجه به اقتصاد دانش بنیان می‌باشد؛ مقام معظم رهبری در سخنان خود تاکید کرده‌اند که اقتصاد مقاومتی یعنی آن اقتصادی که به یک ملت امکان و اجازه می‌دهد که حتی در شرایط فشار هم رشد و شکوفایی خودشان راداشته باشند.

ایشان در بخش دیگری از سخنان خود گسترش اقتصاد دانش بنیان را سودمند دانسته و فرموده‌اند که تکیه بر پیشرفت علمی و شرکت‌های دانش‌بنیان، قطعاً از فروش نفت و خام‌فروشی‌ها بسیار پرسودتر خواهد بود و یکی از موضوعات مهم در حرکت علمی کشور، تکمیل زنجیره علم و فناوری است.

حیدری عنوان کرد: زنجیره علم و فناوری از ایده و فکر شروع می‌شود و سپس به علم و فناوری می‌رسد و در نهایت به تولید و بازار منتهی می‌شود که در همین راستا پارک علم فنلوری آذربایجان غربی در سال 96 اقدام به برنامه ریزی جهت اجرای 10 رویداد شتاب کرده است.

وی افزود: مراکز رشد و پارک های علم و فناوری حلقه های واسط دانشگاه و صنعت هستند و لازم است دانشگاهیان با پارک علم و فناوری و مراکز رشد آشنا شوند.

* حمایت‌های پارک علم و فناوری از شرکت‌های دانش بنیان

رئیس پارک علم وفناوری آذربایجان غربی اظهار کرد: مخاطبان پارک علم و فناوری، مؤسسات، شركت ها و مراكز خصوصي، عمومي يا دولت،  واحدهای تحقيق و توسعه شرکت‌های دانش بنیان وابسته به دانشگاه‌ها و مؤسسات آموزشی عالی، واحدهای اجرايی يا مديريتی شركت‌های بزرگ دارای فعاليت‌های مهم علمي و فناوری هستند.

وی در ادامه به معرفی سایر مخاطبان پارک علم وفناوری پرداخت و تصریح کرد: شركت‌های كوچك و متوسط كه بر پايه فناوری پيشرفته شكل گرفته‌اند و شركت‌های خدمات فني و مشاوره‌ای از جمله واحدهای تحقیق و توسعه نهادهايي با اهداف رشد و گسترش علم، فناوري و نوآوري از دیگر مخاطبان پارک علم وفناوری هستند.

حیدری در ادامه حمایت‌های پارک علم و فناوری از شرکت‌های دانش بنیان را مطرح کرد و گفت: شرکت‌های دانش بنیان مستقر در پارک از مالیات عملکرد سالیانه به مدت 15 سال معاف هستند و از زمان صدور مجوز استقرار در پارک این زمان برای آن‌ها محاسبه می‌شود همچنین این شرکت‌ها می‌توانند از امتیازاتی مانند معافیت مالیات حقوق کارکنان شاغل در شرکتهای فناور مستقر، معافیت از پرداخت هرگونه عوارض معمول کشور استفاده کنند.

وی تشریح کرد: استفاده از ظرفیت ترک تشریفات مناقصه پارک در انعقاد قراداد با سایر نهادهای دولتی، حمایت از ثبت اختراعات، ثبت علامات داخلی و خارجی  و اخذ استانداردها و تاییدیه‌های ملی و بین المللی از دیگر حمایت‌های پارک علم و فناوری از شرکت‌های دانش بنیان است.

رئیس پارک علم وفناوری آذربایجان غربی در خصوص دسته سوم حمایت‌های پارک علم و فناوری توضیح داد: ارائه خدمات آموزشی از جمله نیازسنجی و برگزاری دوره های آموزشی عمومی و تخصصی، حمایت از انجام قراردادهای تحقیقاتی شرکت‌های مستقر با اشخاص حقیقی، حمایت از حضور در نمایشگاه های داخلی و خارجی و کمک به دریافت تسهیلات مالی و اعتباری بخش دیگر حمایت‌های پارک علم و فناوری از شرکت‌های دانش بنیان می‌باشد.

حیدری در بخش دیگری از سخنان خود به تشریح خدمات مراکز رشد نیز پرداخته و ابراز کرد: حمایت از شرکت‌های نوپا و تیم‌های کارآفرین متکی بر فناوری و کمک به آن‌ها در به ثمر رسانیدن سرمایه گذاری و خدماتی که در نهایت باعث رشد شرکت‌های نوپا می‌شود از وظایف مراکز رشد است.

<hr />

<a href="http://wastp.ir/wp-content/uploads/IMG_9199.jpg"><img class="alignnone size-medium wp-image-2140" src="http://wastp.ir/wp-content/uploads/IMG_9199-300x200.jpg" alt="" width="300" height="200" /></a>
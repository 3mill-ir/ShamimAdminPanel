<strong>دکتر منصور غلامی وزیر علوم، تحقیقات و فناوری روز دوشنبه در حکمی "دکتر مسعود برومند" را به سمت معاون پژوهش و فناوری وزارت علوم منصوب کرد.</strong>

<strong>به گزارش روابط عمومی پارک علم و فناوری آذربایجان غربی وبه نقل از اداره کل روابط عمومی وزارت علوم، متن کامل این حکم به شرح زیر است:</strong>

<strong> </strong>

<strong>جناب آقای دکتر مسعود برومند</strong>

<strong> </strong>

<strong>سلام علیکم،</strong>

<strong> </strong>

<strong>با عنایت به تعهد، تخصص و تجارب ارزشمند جنابعالی در حوزه علم و فناوری به موجب این حکم به سمت معاون پژوهش و فناوری منصوب می شوید.</strong>

<strong>اجرایی کردن برنامه های ارائه شده به مجلس شورای اسلامی با تاکید بر افزایش فعالیت های شورای عالی عتف، هدفمند کردن فعالیت های اعضای هیات علمی و دانشجویان تحصیلات تکمیلی، استفاده از توان دانشگاه ها و مؤسسات آموزش عالی، پژوهشی و فناوری در کمک به دستگاه های اجرایی برای رفع چالش های ملی، تقویت پارک های علم و فناوری و مراکز رشد برای توسعه واحدهای فناور و شرکت های دانش بنیان، حمایت و بهره گیری از ظرفیت انجمن های علمی در تصمیم سازی های حوزه پژوهش و فناوری، اهتمام ویژه به پژوهش های علوم انسانی و هنر، توسعه همکاری های بین المللی از طریق انجام برنامه های پژوهشی و فناوری مشترک و تعامل با همه نهادهای فعال و دستگاه های مسئول در حوزه علم و فناوری از جمله اقدامات مورد انتظار است که امید می رود با بهره گیری از ظرفیت های موجود در دانشگاه ها و مؤسسات آموزش عالی، پژوهشی و فناوری انجام پذیرد.</strong>

<strong>امید است با استعانت از خداوند متعال و اتخاذ رویکرد توام با عقلانیت و اعتدال و با رعایت منشور اخلاقی دولت تدبیر و امید در انجام وظایف محوله موفق باشید.</strong>

<strong>پیش از این، دکتر وحید احمدی مسئولیت معاونت پژوهش و فناوری وزیر علوم را برعهده داشت.</strong>

<strong>دکتر مسعود برومند متولد سال ۱۳۳۷ در شهرستان آبادان و فارغ التحصیل دوره دکتری مهندسی مکانیک (توربوماشین) از دانشگاه کرانفیلد در انگلستان است.</strong>

<strong>وی همچنین مدارک کارشناسی و کارشناسی ارشد خود را به ترتیب در رشته مهندسی مکانیک از دانشگاه مهندسی نفت آبادان و دانشکده مهندسی مکانیک دانشگاه بیرمنگام کسب کرده است. دکتر برومند هم اکنون دانشیار دانشکده مهندسی هوافضای دانشگاه صنعتی امیرکبیر با تخصص توربوماشین و توربین گاز است.</strong>

<strong>وی تاکنون راهنمایی و مشاوره بیش از ۶۰ رساله دکتری تخصصی و پایان نامه کارشناسی ارشد را برعهده داشته و حدود ۴۰ مقاله علمی و پژوهشی در مجلات معتبر داخلی و بین‌المللی به چاپ رسانده است.</strong>

<strong>دکتر برومند افزون بر ارائه حدود ۷۰ مقاله در همایش‌ها و کنفرانس‌های ملی و بین‌المللی، در انجمن‌های علمی مرتبط با رشته تحصیلی خود عضویت دارد.</strong>

<strong>انجمن مهندسی مکانیک ایران، دکتر برومند را به عنوان مهندس مکانیک برگزیده سال ۱۳۸۵ انتخاب و معرفی کرده است. وی همچنین از سال ۱۳۹۳ مدیر مسئولی نشریه علمی و پژوهشی امیرکبیر را عهده دار بوده است.</strong>

<strong>فعالیت به عنوان مدیر گروه، معاون آموزشی و رئیس دانشکده مهندسی هوافضای دانشگاه امیرکبیر از جمله سوابق علمی و مدیریتی وی به شمار می رود. دکتر برومند همچنین عضو شورای پژوهشی شرکت ملی گاز ایران و عضو شورای سرمایه گذاری صندوق نوآوری و شکوفایی بوده و پیش از این نیز مسئولیت معاونت پژوهشی و فناوری دانشگاه صنعتی امیر کبیر را برعهده داشته است.</strong>

<strong>افزون بر این، وی در دو دهه گذشته از تجربه ای طولانی و گرانسنگ در صنایع نفت و خودرو برخوردار بوده و به عنوان عضو هئیت مدیره شرکت ها و مدیر پروژه های مختلف فعالیت کرده است.</strong>

<strong>دکتر برومند همچنین معاونت توسعه صنایع پیشرفته سازمان گسترش و نوسازی ایران (از سال ۱۳۸۰ تا ۱۳۸۴) در کارنامه خود دارد و در این دوره نیز نقش مهمی در توسعه فناوری های مختلف داشته و اقدامات مهمی چون سرمایه گذاری در حوزه هایی چون بیوتکنولوژی، فناوری اطلاعات، مواد پیشرفته، صنعت هوایی و میکروالکترونیک انجام داده است.</strong>

<strong>گفتنی است، دکتر برومند در میان اهالی صنعت کشور، چهره ای شناخته شده به شمار می رود و تجربه موفق وی در این حوزه از جمله ویژگی های برجسته ای است که وزیر علوم، تحقیقات و فناوری در انتخاب او به عنوان معاون پژوهش و فناوری وزارت علوم مدنظر قرار داده است.</strong>

<strong>امید است که این تجربه موفق همراه با ویژگی ها و توانمندی های فردی و بهره گیری از ظرفیت های علمی موجود کشور در دانشگاه ها، موسسات پژوهشی و فناوری و تعامل با همه نهادهای دخیل در حوزه علم و فناوری بتواند در کمک به حرکت دانشگاه ها و مراکز پژوهش و فناوری کشور به سمت موسسات جامعه محور، خلاق و کارآفرین </strong><strong>–</strong><strong> که حل مشکلات جامعه، محور اصلی فعالیت آنهاست </strong><strong>–</strong><strong> مثمر ثمر واقع شود.</strong>
<strong>به گزارش روابط عمومی پارک علم و فناوری آذربایجان غربی، فرناز شجاعی فر سرپرست مرکز رشد جامع پارک علم و فناوری صبح روز دوشنبه یکم خرداد 96 در مراسم اختتامیه طرح تحول کارآفرینانه دانشگاه ارومیه که در سالن شهید چمران این دانشگاه برگزار شد گفت: مرکز رشد جامع از مهر ماه 95 اقدام به جذب و پذیرش صاحبان ایده در قالب هسته فناور و واحد فناور کرده است که تاکنون موفق به جذب 14 هسته و 3 واحد فناور شده است.</strong>

<strong>سرپرست مرکز رشد جامع پارک علم و فناوری افزود: پارک علم و فناوری در برنامه راهبردی 5 ساله ایجاد و راه اندازی 4 مرکز رشد را در مرکز، شمال و جنوب استان برنامه ریزی کرده است که در حال حاضر توانسته مجوز اصولی راه اندازی 2 مرکز رشد را اخذ کند. </strong>

<strong>فرناز شجاعی فر اظهار کرد: اولین مجوز مربوط به مرکز رشد جامع پارک می‌باشد که در مرداد 1395 اخذ شد و دومین مجوز نیز در خصوص راه اندازی مرکز رشد تخصصی کشاورزی، شیمی و پتروشیمی درشهرستان میاندوآب با همکاری دانشگاه پیام نور این شهرستان اردیبهشت 96 دریافت شد.</strong>

<strong>وی گفت: مرکز رشد جامع در کنار خدماتی که سایر مراکز رشد استان ارائه می‌دهند برخی تسهیلات قانونی را نیز به علت زیر مجموعه پارک علم و فناوری بودن در اختیار هسته‌ها و واحدهای فناور مستقر قرار می‌دهد.</strong>

<strong>سرپرست مرکز رشد جامع پارک علم و فناوری با اشاره به برگزاری رویدادهای شتاب آذربایجان توسط پارک علم و فناوری آذربایجان غربی به صورت ایده شو و استارتاپ ویکند افزود: ما در مرحله فرهنگ سازی هستیم و تمام همت خود را برای بهبود فضای کسب و کار استان به کار می‌گیریم.</strong>